---
layout: page
comments: true
title:  "Våga vara mindre upptagen."
categories: slowlife
author_name : Mindful Slowfoot
author_url : /author/slowfoot
author_avatar: slothy
show_avatar : true
feature_image: chill
show_related_posts: false
square_related: recommend-wolf
---




*-Det är mycket på jobbet just nu.* 

*-Jag har jobbat 70 timmar i veckan det senaste halvåret.* 

*-Har knappt tid att äta lunch.* 

*-Jag har bara sovit fyra timmar.*

*-Ähh, det är bara att köra på.*

*-Jag kan inte tänka klart.*

*-Stressad. Sjukt mycket att göra. Jag har inte tid. Hej.*

*-Ta några öl? Jag har en lucka om två månader, tror jag.*

**Mindful skulle önska att ovanstående bara är fantasier och överdrifter.** Men nej, tyvärr inte. Jag behöver inte leta länge för att hitta någon som mest stressar hela tiden, sällan har tid, alltid är upptagen eller som uppger att väggen är nära. Samtidigt som många tycks ha hur mycket tid som helst med att stirra ner i mobilen. Det vilar något ganska förvirrande och deprimerande över det hela. 

Den ständiga upptagenheten tycks vara idealet för ganska många. En kultur där det glorifieras att alltid vara upptagen. Att det bara är att köra på, oavsett vad. 

Där självdefinitionen utgår nästan helt från den egna sysselsättningen, och den upplevda statusen av denna sysselsättning. Istället för att kompletteras med intressen, värderingar och drömmar.

**Vad handlar det om?**

 En studie undersökte (*Burnett, North Dakota State University*) hur "alltid-vara-upptagen"
-livsstilen kan påverka relationer. I detta fallet kvinnors relationer. 

Ett av resultaten? Många kände skam över att ta så kallad egentid. Att bara vara ledig och fokusera på att ta hand om sig själv framkallade skuldkänslor. De kände att de borde göra något annat. Eller att de inte gjorde tillräckligt mycket.

Många i studien kände ett tryck och en förväntan på att vara upptagen, eller säga och göra sken av att vara det. 
För om du säger att du inte är det, kommer du sannolikt få frågor om varför. 
Du kommer kanske möta förvånade blickar. Kanske känna att du blir ställd mot väggen.

**Varför inte svara ärligt nästa gång eller experimentera lite för att
testa reaktioner?**

 *-Jag tar det lugnt.*
 *-Gör inte så mycket just nu.*
 *-Går bara runt på stan idag.*
 *-Jag borde egentligen göra det som är planerat, men vill du ta en kaffe?.*



## Några av upptagenhetens baksidor

Att ha en fullpackad kalender må kanske kännas som en bedrift. Men om du inte fattat det redan, det finns synnerligen
kännbara baksidor och risker med att ständigt vara upptagen. Här är några:

- Med ingen eller lite tid att undvara, finns det en tydlig risk att du missar att uppskatta det positiva i livet.
Åtminstone inte så ofta som du borde.

- I den jätteupptagna världen är risken mycket större att par inte har tid eller ork att ta tag i relationsproblem. Eller så är de så   stressade att de bråkar hela tiden. 

- I studien uppgav många att upptagenheten gjorde att de såg allt mindre av sina vänner. Ett på många sätt gigantiskt bakslag
då relationer och sociala nätverk är en nyckel till både fysisk och mental hälsa.



## Hur bryta sig loss?

Att sänka farten på det så kallade hamsterhjulet händer inte över en natt. Men du kan göra förändringar som hjälper dig att prioritera
andra delar av ditt liv.
Burnett-studien landade i följande rekommendationer: 

## 1. Visa ledarskap
Berätta om förändringen du tänker göra.

Till kollegor/chefen: 
" *-Jag vet att det här projektet måste slutföras, och jag fortsätter med det på måndag
morgon, men jag behöver ta det lugnt i helgen.*"

Förhoppningsvis kan detta leda till förändring, särkilt om du gör
det ofta, och beteendet kan smitta av sig på fler.

## 2. Var lite motkulturell och normbrytande.

Till exempel: Svara inte på emails efter jobbet. Stäng ner mobilen på kvällen och fokusera på dig själv eller nära och kära.
Frigör tid för det som egentligen är viktigast. Andra kanske upplever dina förändringar som obekväma. Men du måste vara villig
att acceptera det. Fler kanske följer efter?

## 3. Blir bättre på att säga nej.

Den här är viktig. Och samtidigt svår. Men att bli bättre på att säga nej kan ha stor effekt. "Jag kan tyvärr inte",
"Vi kommer inte ställa upp". Det kommer kanske kännas
lite obehagligt till en början. Men det handlar om att skapa utrymme för sakerna som du helst vill och behöver göra, och för personerna som du helst vill och behöver träffa mer.


Ja, och det finns ju såklart massor med andra saker att göra åt det här. Det lär vi återkomma till. Känner du igen dig?


