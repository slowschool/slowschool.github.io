---
layout: page
comments: true
title:  "Digital Detox"
categories: slowlife utmaningar
author_name : Oscar T.
author_url : /author/tege
author_avatar: otege
show_avatar : true
feature_image: happyier
show_related_posts: false
---

Digital Detox: En paus från den digitala världen. 
Vanligtvis en dag eller helg. Ibland en månad, ibland längre än så. Inget internet får förekomma.

Du spenderar skärmfri tid, gör saker du tycker om. Det är bara att stänga av, koppla ur, koppla av. 

Men i en värld där vi är så vana vid att ständigt vara uppkopplade, kan detta vara långt ifrån en enkel sak.

För vem är utmaningen? Ja, alla möjliga, såklart. Men kanske särskilt om du på ett eller annat sätt känner igen dig i följande:
Du känner dig obekväm, kanske till och med skyldig, över att vara uppkopplad hela tiden. Du känner hur det digitala slukar för mycket
av din tid. Du är övertygad om att ditt ständiga tittande i mobilen gör dig mindre fokuserad, mindre produktiv och i slutändan - för 
mycket bortkopplad från ditt riktiga liv. Du missar allt fler viktiga ögonblick, då blicken är nedborrad i någon skärm.
Du vill få kontakt med folk på din gata, din stad, din by. Äta en måltid utan avbrott, läsa en bok för ditt barn. Har svårt att komma 
ihåg vem du var innan smartphonen slog igenom, eller ännu mer, hur du slog ihjäl tiden när inget särskilt hände. Du saknar fantasin 
som sätts igång när du är en smula uttråkad.

Du vill inte ha mobilen som första hjälpen under fester och sociala tillställningar. Du undrar när det blev mer värdefullt att dela 
en upplevelse online, snarare än att uppleva den i ögonblicket. Det första du gör när du vaknar? Kollar mobilen.
Digital Detox, digitala pauser, vad vi nu än må kalla det, handlar om att hitta balans. Det digitala är en mer eller mindre stor del 
av allas våra liv. Men vi bör definitivt sträva efter en sundare relation till den. Genom att ta en paus ger du dig själv chansen att 
tillfälligt ta ett steg tillbaka.

När du återvänder till det digitala är du förhoppnigsvis mer produktiv och har ett annat perspektiv. Chansen att du återvänder med 
riktigt bra idéer är större.
Den digitala pausen ger oss en chans att sakta ner och finna större harmoni med oss själva och vår omgivning. Den låter oss själva 
styra över hur vi spenderar vår tid. Vi slipper lägga energi och svara på vad andra gör. Tankar och samtal flyter på och avslutas. 
Utan avbrott från telefonen.
Den är ett tillfälle för hjärnan att göra vad den kanske gillar allra mest: Att skapa och fantisera. Vi måste låta hjärnan få röra 
sig fritt så den kan ta oss till platser vi aldrig skulle få uppleva online.
Några tips på vägen:

Motivationen. Påminn dig själv om varför du tar en Digital Detox. Är det för att experimentera, för att se hur det känns? 
För att ladda om batterierna? Behöver du tid för reflektion? Tid för att vara kreativ och fokuserad? För att tillbringa 
kvalitetstid med personer som betyder mycket?
Planera. Välj en dag som passar. Stäng av ditt digitala jag i 24 timmar eller mer. Helger och ledighet är givetvis synnerligen 
bra tillfällen. Berätta för de som måste veta, att du kopplar ur ett tag. Planera in roliga aktiviteter för din bortkopplade tid. 
Laga något gott för vänner eller familj, ge dig ut i naturen, läs, plocka upp en hobby du inte haft tid med på länge. Utforska din 
ort, eller ort i närheten. Och så vidare.

Under din digitala paus är det troligt att det smyger sig på ett abstinensliknande sug efter ett tag. Du kommer stundtals känna ett 
stort behov av att kolla din telefon eller dator. När detta händer: Kämpa emot, ta de lugnt, observera dina tankar, och låt abstinensen 
försvinna. Fortsätt med de aktiviteter du planerat, och du bör snarare få en kick av den tid och utrymme som du skapat åt dig själv.
Men viktigast, såklart, ha kul! Under en Digital Detox infinner sig lätt en känsla av att ha mer tid än vanligt. Inget tävlande mot 
klockan. Sömnen blir ofta bättre. Tankar blir klarare och djupare, energin fylls på.
En Digital Detox bör inte ses som en engångsgrej.Det räcker inte att ladda om batterierna en gång per år. Så planera redan in nästa 
tillfälle, och se om du kan ta det hela ännu längre nästa gång. Testa en hel helg, en vecka på semestern, eller gör det hela till 
en regelbunden del av din vecka.
